
# Alternativoj por anstataŭi iĉajn radikojn en Esperanto

**Edmund Grimley Evans**

## Resumo

Oni pli kaj pli konscias pri la bezono povi facile paroli pri homo, ne
indikante, ĉu la priparolata homo estas iĉa, ina aŭ sekse neduuma, en
Esperanto kiel ankaŭ en aliaj lingvoj. Kelkaj rimedoj por fari tion
estas jam konataj kaj iom praktikataj inter tiuj, kiuj konscias pri la
problemo: la pronomo *ri* uzata anstataŭ *li* kaj *ŝi*; la sufikso
*-iĉ-* uzata simetrie kun *-in-*; kaj neuzado de tiuj sufiksoj, kiam
sekso ne estas esenca parto de la mesaĝo. Mankas tamen ĝenerale
akceptata rimedo por anstataŭi la Esperantajn radikojn, kiuj tradicie
indikas nur iĉon, el kiuj kelkaj estas ĉiutagaj, ekzemple *edzo*,
*knabo* kaj *patro*. Mi prezentas provon sisteme esplori la eblojn por
anstataŭi tiujn vortojn kaj pritrakti tiujn eblojn laŭ pluraj
kriterioj.

## Antaŭparolo

En ĉi tiu teksto mi uzas la sufikson *-iĉ-* simetrie kun *-in-*; *iĉo*
estas malino, kaj *ino* estas maliĉo. Mi uzas la vorton *patriĉo*,
anstataŭ *patro*, por emfazi, ke temas pri iĉo, ne ino. Kaj mi uzas la
vorton *gepatro* por “patro aŭ patrino aŭ sekse neduuma homo en tia
rilato”, do proksimume kiel en PIV, sed kun la aldonita tria eblo. Mi
faras simile ĉe aliaj iĉaj radikoj, ekzemple *geedzo-edziĉo-edzino*,
sed *gepatro-patriĉo-patrino* estas la ekzemplo, pri kiu mi ĉefe
okupiĝos.

Mi konscias, ke tia uzado en la teksto povas doni impreson de subteno
por tiu specifa “solvo”, sed vere mi nur celas uzi koncizajn
esprimojn, kiujn ĉiu leganto povos facile kompreni, anstataŭ iuj pezaj
esprimoj aŭ kodvortoj, kiuj igus la artikolon malfacile legebla.

## La problemo

La solvenda problemo estas, ke en Esperanto, kiel en multaj aliaj
lingvoj, oni devas scii la sekson de homo por senĝene paroli pri tiu
homo. Eblas longe esei pri tiu problemo kaj ĝiaj sekvoj, sed tion mi
ne faros ĉi tie. Mi tamen invitas legantojn imagi, kiel tiu eco de
Esperanto devas aspekti al homo, kiu ne konas ion similan el aliaj
lingvoj: ĝi devas ŝajni ne nur maloportuna, sed ankaŭ iom freneza.

## Partaj solvoj

La problemo estas influita kaj parte solvita per serio de ŝanĝoj en
Esperanto, kiuj okazis aŭ estis proponitaj.

### Maloftiĝo de *-in-*

La plej multaj vortoj, kiuj indikas homon, ĉiam estis aplikeblaj kaj
al iĉoj kaj al inoj. Tamen, kelkaj parolantoj emas regule aldoni la
sufikson *-in-*, kiam ili scias, ke la indikato estas ino. Sekve, se
estas diveneble, ke la parolanto scias la sekson de la indikato, neuzo
de la sufikso *-in-* povas sugesti, ke temas pri iĉo. Ekzemple, se iu
dirus, “Mi ĵus renkontis la novan estron”, aŭskultanto povus supozi,
ke la nova estro estas iĉo.

Ŝajnas, ke tia uzado de la sufikso *-in-* nun maloftiĝas: hodiaŭ pli
ofta kutimo estas aldoni la sufikson *-in-*, nur kiam oni celas
transdoni informon pri sekso. Tiel, se iu diras, “Mi ĵus renkontis la
novan estron”, aŭskultanto ne estas informita pri la sekso de la nova
estro.

### Simetria uzado de *li* kaj *ŝi*

Tradicie en Esperanto oni uzis la pronomojn *li* kaj *ŝi* malsimetrie:
oni uzis la pronomon *ŝi* por referenci inon, kies sekson oni sciis,
sed oni uzis la pronomon *li* en aliaj okazoj, inkluzive de okazoj, en
kiuj oni ne sciis la sekson de la referencato aŭ parolis ĝenerale
(ekzemple, “ĉiu amas ordinare personon, kiu estas simila al li”).

Hodiaŭ oni pli ofte uzas la pronomojn simetrie: oni uzas la pronomon
*li* nur por referenci iĉon, kies sekson oni scias. Tio necesigas uzon
de la esprimo *li aŭ ŝi* aŭ eviton de pronomoj, kiam oni ne scias la
sekson de la referencato aŭ parolas ĝenerale.

### Nova sufikso *-iĉ-*

La sufikso *-iĉ-* estis plurfoje kaj sendepende inventita, ĉar la
sufiksoj *-nj-*, *-ĉj-* kaj *-in-* klare sugestas ĝin. Kvankam ĝi ne
estas vaste uzata, ĝi estas jam vaste konata kaj komprenebla por
multaj aŭskultantoj kaj legantoj.

### Nova pronomo *ri*

Ankaŭ la pronomo *ri* estis plurfoje kaj sendepende inventita:
serĉante novan pronomon, kiun oni celas apliki sendistinge al iĉoj kaj
inoj, oni nature provas ĉiun literon plus *i*, kaj *ri* kredeble
ŝajnas la plej oportuna elekto, interalie pro ĝia simileco al *li*.
Ankaŭ *ri* ne estas vaste uzata, sed ĝi estas tiel konata, ke oni ne
plu tre emas proponi alternativojn (ekzemple *gi* aŭ *ŝli*).

## Restanta problemo

Restanta problemo estas la radikoj, kiuj tradicie indikas nur iĉon,
sed indikas inon, kiam oni aldonas la sufikson *-in-*. Tiuj radikoj
estas:

* Ok radikoj, kiuj indikas genetikan parencon: *avo*, *filo*, *frato*,
  *kuzo*, *nepo*, *nevo*, *onklo*, *patro*.

* Kvar radikoj, kiuj rilatas al geedzeco: *edzo*, *fianĉo*, *fraŭlo*,
  *vidvo*.

* Kvar aliaj ĉiutagaj vortoj: *bubo*, *knabo*, *sinjoro*, *viro*.

* Multaj nomoj aŭ titoloj de nobeloj: *barono*, *caro*, ...

* Kelkaj religiuloj: *abato*, *monaĥo*.

Tiuj radikoj estas problemaj pro tri kialoj:

* Ĝenas la malsimetrio inter iĉoj kaj inoj: nur la inoj havas
  sufikson.

* Ĉe kelkaj radikoj ĝene mankas vorto por indiki iĉon aŭ inon de la
  koncerna klaso (aviĉo aŭ avino, fratiĉo aŭ fratino, ...), se oni
  ignoras la ankoraŭ ne ĝenerale akceptitan uzadon de la prefikso
  *ge-* en vortoj kiel *geedzo* aŭ *gepatro*.

* Mankas ankaŭ vorto por indiki sekse neduuman homon de la koncerna
  klaso.

Kvankam la menciitaj radikoj havas komunan econ, ekzistas inter ili
multaj gravaj diferencoj, ekzemple:

* Komunlingveco: La 16 vortoj en la unuaj tri grupoj estas
  komunlingvaj; la nomoj de nobeloj kaj religiuloj estas preskaŭ fakaj
  terminoj.

* Ofteco: Kvankam la vorto *vidvo* estas komunlingva kaj vidveco estas
  ofta fenomeno, la vorto *vidvo* estas multe pli malofta ol la vorto
  *patro*, ekzemple.

* Kiom kaj kiel oni aplikas la vorton figure aŭ metafore.

* Bazeco de signifo: Kelkaj vortoj estas multe pli facile difineblaj
  ol aliaj: *geavo* estas difinebla kiel gepatro de gepatro, sed kio
  estas *gepatro*?

* Objektiveco de signifo: En sia baza senco, la vorto *gefrato* havas
  precizan biologian sencon, sed *barono* estas proksimume nur homo,
  kiun oni en certa socio nomas barono.

* Kiagrade sekso estas grava parto de la signifo, leksike aŭ praktike:
  La vortoj *knabo* kaj *viro* ŝajne funkcias ĉefe por esprimi sekson,
  sed tiel ne estas ĉe la vortoj *bubo* kaj *kuzo*.

* Kiagrade oni miksas la seksojn praktike: ekzemple, *monaĥiĉoj* kaj
  *monaĥinoj* ofte vivas aparte, tiel ke oni malofte volas paroli pri
  gemonaĥo, kies sekson oni ne scias.

Pro tiaj gravaj diferencoj estus laŭ mi erare supozi, ke oni devas
trakti tiujn radikojn same.

Jam estis pluraj proponoj (vidu la Bibliografion) por solvi ĉi tiun
problemon de la iĉaj radikoj:

* “Riisma Esperanto” de 1994: “Ĝenerale la radikoj sen sufikso -iĉ- aŭ
  -in- ne indikas sekson. Ankaŭ la dudeko da vortoj, kiuj tradicie
  indikas nur iĉojn, kaj kiuj havas respondajn inajn formojn kun
  aldonita sufikso -in-, devus ricevi senseksan signifon. Tamen, se
  estas danĝero de konfuzo, ekzemple parolante al liisto, oni povas
  aldoni la prefikson ge-, kiam neniu el la sufiksoj -iĉ- kaj -in-
  estas uzata.”

* En J-riismo oni kreas novajn seksneŭtralajn radikojn per aldono de
  J: *ajvo*, *fejlo*, *frajto*, ..., *pajtro*, ...

* Diversaj proponoj krei novajn radikojn per pruntado el aliaj
  lingvoj.

Kun ĉiuj tiaj proponoj oni alfrontas la problemojn unue konvinki
grupon da avangarduloj, ke ili adoptu la novan lingvaĵon, kaj due, ke
la nova lingvaĵo estu tiel akceptebla por la granda publiko, ke tiu
siavice adoptos ĝin.

## Sistema esploro

Mi pritraktos la vortogrupon *gepatro*-*patro*-*patrino* kiel
ekzemplon. Ĝi taŭgas kiel ekzemplo, ĉar temas pri oftaj, komunlingvaj
vortoj, kiuj ne jam havas sinonimojn en la tradicia lingvo, kaj kiuj
estas aplikeblaj ankaŭ al bestoj, eventuale eĉ al kelkaj plantoj. (La
vorto *gepatro* mem apenaŭ apartenas al la tradicia lingvo, kvankam ĝi
estas en PIV, kiu ne proponas alternativon.)

Ĉio dirita pri *gepatroj* estas aplikebla ankaŭ al aliaj similaj
vortogrupoj, sed eble ne samgrade, ĉar ĉiu vorto havas siajn
specifaĵojn.

Kiel jam menciite, ne estas evidente, ke oni apliku la saman solvon al
ĉiuj tiaj vortogrupoj. Vortoj kiel *patro*, *bubo*, *viro*, *monaĥo*
kaj *kavaliro* havas tute malsimilajn signifojn, uzojn kaj oftojn en
la lingvo, do estas probable, ke oni ne volos trakti ilin same,
anstataŭigante ilin per seksneŭtralaj alternativoj. Tamen, oni
verŝajne ne volus apliki rekte malkongruajn solvojn aŭ tre multajn
diversajn solvojn. Aliflanke, oni eble ja adoptos diversajn solvojn
por diversaj kuntekstoj, aŭ malpli radikalan solvon por tuja uzado
apud pli radikala solvo por pli fora estonteco. Estas do penseble, ke
oni samtempe akceptos tri aŭ kvar diversajn solvojn.

Jen klopodo sisteme serĉi solvojn, konsiderante ĉiujn eblojn:

__1.__ Oni forigas la vortojn kaj ne rekte anstataŭigas ilin.
Anstataŭe oni uzas diversajn esprimojn, eble plurvortajn. Tiu propono
estas apenaŭ aplikebla al baza nocio kiel *gepatro*, sed oni povus
multe pli facile apliki ĝin al *gefraŭlo*: la titolo *fraŭlino* jam
arkaikiĝas, anstataŭigate per *sinjorino*, kaj anstataŭ pri *gefraŭlo*
oni povus paroli pri *negeedzo*.

__2.__ Oni havas vorton nur por *gepatro*, ne plu por *iĉa gepatro* aŭ
*ina gepatro*, kiujn oni supozeble nomus proksimume tiel. Oni povas
imagi, ke en iu estonta versio de Esperanto sufiksa uzado de *-iĉ-*
kaj *-in-* ŝajnus tro biologia aŭ tro disklasiga kaj ke oni evitus
apliki tiajn vortojn al homoj. Tamen, en ĉi tiu artikolo mi ne plu
konsideros tiun eblon.

__3.__ Oni uzas kunmetaĵojn. Kvankam tio ne ŝajnas aplikebla al
*gepatro*, ĝi ŝajnas facile aplikebla al kelkaj aliaj specoj de
parenco, se oni havas oportune mallongajn vortojn por pli bazaj
parencoj. Ekzemple, se *gepatro* estus *abo*, *gefrato* estus *aĥo*
kaj *geedzo* estus *eŝo*, tiam *geavo* estus *ababo*, *geonklo* estus
*abaĥo* aŭ *abaĥeŝo*, *genevo* estus *aĥido*, kaj tiel plu.

__4.__ Oni uzas radikojn kun afiksoj.

__4.1.__ Oni uzas la saman radikon por ĉiuj tri vortoj.

__4.1.1.__ La vorto por *gepatro* ne havas afikson. Tiam la vortoj por
*patriĉo* kaj *patrino* preskaŭ sendube estas formitaj en la evidenta
maniero per aldono de *-iĉ-* kaj *-in-*. Do restas nur decidi la
radikon por *gepatro*. Oni povus uzi la radikon *patr-*; oni povus uzi
tiun radikon iel modifitan; oni povus krei novan radikon elinterne,
inspirite de aliaj Esperantaj vortoj; oni povus prunti vorton el alia
lingvo; aŭ oni povus inventi tute novan vorton; kaj oni povus havi
vorton kun la formo de sufikso, aŭ oni povus havi vorton, kiu estas
almenaŭ pli facile kunmetebla ol *patro*. Evidente ne eblas listi
ĉiujn eblojn, kaj eĉ ne eblas mencii ĉiujn jamajn proponojn, sed mi
donas sube kelkajn eblojn, kiuj ŝajnas bone reprezenti la gamon de
ebloj kaj inkluzivas la ĉefajn jamajn proponojn. Se oni aldonus pliajn
eblojn, la argumentoj apenaŭ ŝanĝiĝus, do oni povas imagi ilin
aldonitaj.

* patro-patriĉo-patrino
* abo-abiĉo-abino
* atro-atriĉo-atrino
* pajtro-pajtriĉo-pajtrino
* parento-parentiĉo-parentino
* potro-potriĉo-potrino
* tevo-teviĉo-tevino

Konciza noto pri la origino de tiuj vortoj: *abo* devenas de semida
vorto por *patro*; *atro* estas la komuna parto de *patro* kaj
*matro*; *pajtro* estas la propono de J-riismo; *parento* devenas de
la angla kaj la franca; *potro* estas arbitre ŝanĝita *patro*; *tevo*
devenas de la litova.

__4.1.2.__ La vorto por *patriĉo* ne havas afikson. Tiam oni devas
devenigi la aliajn du vortojn per afiksoj. La vorto por *patro*
supozeble estas ĝuste *patro*, ĉar, se oni kreus nur unu novan
radikon, oni supozeble kreus ĝin por *gepatro*, por ke oni povu pli
nature devenigi la aliajn vortojn de ĝi per *-iĉ-* kaj *-in-*. Sekve,
la vorto por *patrino* supozeble estas ĝuste *patrino*, kvankam oni
povus teorie pripensi alternativan afikson por eksplicite indiki, ke
per forigo de la afikso oni ricevas ne seksneŭtralan, sed iĉan vorton;
mi ignoros tiun eblon, ĉar ĝi ne ŝajnas realisma. Restas la demando,
per kiu afikso oni devenigu la vorton por *gepatro*. La prefikso *ge-*
jam estas uzata tiel, sed ĝi implicas ŝanĝeton de la signifo de
*gepatroj*, do eble oni preferus novan afikson. Mi mencios unu novan
prefikson kaj unu novan sufikson, kiuj reprezentu ĉiujn elpenseblajn
eblojn. Do la ebloj konsiderataj estas:

* gepatro-patro-patrino
* gopatro-patro-patrino
* patruno-patro-patrino

__4.1.3.__ La vorto por *patrino* ne havas afikson. Tiam oni devas
devenigi la aliajn du vortojn per afiksoj. Mi supozas, ke la nova
vorto por *patrino* estas *matro*; tiu vorto reprezentu ĉiujn eblojn.
La afikso por fari la vorton por *patriĉo* supozeble estas ĝuste
*-iĉ-*, kvankam oni povus teorie pripensi alternativan afikson por
eksplicite indiki, ke per forigo de la afikso oni ricevas ne
seksneŭtralan, sed inan vorton; mi ignoros tiun eblon. Restas la
demando, per kiu afikso oni devenigu la vorton por *gepatro*, kaj mi
konsideras la samajn tri eblojn kiel en 4.1.2:

* gematro-matriĉo-matro
* gomatro-matriĉo-matro
* matruno-matriĉo-matro

Kvankam ĉi tiuj ebloj ŝajnas fremdaj en Esperanto, la paro
*matro*-*matriĉo* eble pli bone reprezentas la realon ol la paro
*patro*-*patrino*, speciale se oni konsideras bestojn kiel afidoj,
kiuj reproduktiĝas kaj sekse kaj sensekse, tiel ke ĉiu afido havas
*matron*, sed ne ĉiu havas *matriĉon*.

__4.1.4.__ Ĉiuj tri vortoj havas afiksojn. La radiko supozeble estas
*patr-*, ĉar, se oni inventus unu novan radikon, oni supozeble uzus
ĝin por *gepatro* kaj devenigus la aliajn vortojn regule, kiel en
4.1.1. Do, simile kiel en 4.1.2, oni devenigas la vorton por *gepatro*
per afikso, kaj mi konsideras la samajn tri eblojn. Sekve oni povas
devenigi la vortojn por *patriĉo* kaj *patrino* per la kutimaj
sufiksoj, jene:

* gepatro-gepatriĉo-gepatrino
* gopatro-gopatriĉo-gopatrino
* patruno-patruniĉo-patrunino

Tiuj ebloj ŝajnas ekvivalentaj al 4.1.1 kun la nova radiko *gepatr-*,
*gopatr-* aŭ *patrun-*: radiko, kiu hazarde aspektas kiel derivaĵo, aŭ
malpli hazarde, se oni traktas aliajn vortojn simile, do uziĝas ankaŭ
*gefrato*, *geedzo*, ktp.

Sed alia eblo estas ellasi la neŭtraligan afikson, kiam oni aldonas la
sufikson *-iĉ-* aŭ *-in-*:

* gepatro-patriĉo-patrino
* gopatro-patriĉo-patrino
* patruno-patriĉo-patrino

Tiuj ebloj ŝajnas strangaj, kiam oni analizas ilin, ĉar ili sugestas
la komunan radikon *patr-*, sed tiun radikon oni ne uzas rekte sen
afikso: la vorto *patro* ne estas uzata. Tio estus komplikaĵo por
analizantoj, sed eble ne tro komplika por lernantoj kaj uzantoj.

__4.2.__ Oni havas apartan radikon nur por *gepatro*. (La vortoj por
*patriĉo* kaj *patrino* havas komunan radikon.)

__4.2.1.__ La vorto por *patriĉo* ne havas afikson. Tiam tiu vorto
supozeble estas *patro*, kaj la vorto por *patrino* supozeble estas
*patrino*, kvankam oni povus pripensi alternativan afikson; vidu
4.1.2. Restas nur la elekto por *gepatro*, kiel en 4.1.1:

* abo-patro-patrino
* atro-patro-patrino
* pajtro-patro-patrino
* parento-patro-patrino
* potro-patro-patrino
* tevo-patro-patrino

__4.2.2.__ La vorto por *patrino* ne havas afikson. Ni supozu, ke tiu
vorto estas *matro*, kaj tiam *patriĉo* supozeble estas *matriĉo*, kaj
ni havas jenajn eblojn:

* abo-matriĉo-matro
* atro-matriĉo-matro
* pajtro-matriĉo-matro
* parento-matriĉo-matro
* potro-matriĉo-matro
* tevo-matriĉo-matro

__4.2.3.__ La vortoj por *patriĉo* kaj *patrino* ambaŭ havas afikson.
Tiam tiuj vortoj supozeble estas ĝuste *patriĉo* kaj *patrino*:

* abo-patriĉo-patrino
* atro-patriĉo-patrino
* pajtro-patriĉo-patrino
* parento-patriĉo-patrino
* potro-patriĉo-patrino
* tevo-patriĉo-patrino

__4.3.__ Oni havas apartan radikon nur por *patriĉo*. (La vortoj por
*gepatro* kaj *patrino* havas komunan radikon.) Tiam la aparta radiko
supozeble estas *patr-*, kaj *patriĉo* estas *patro*. La vorto por
*gepatro* povas esti derivita el la vorto por *patrino*:

* gematro-patro-matro
* gomatro-patro-matro
* matruno-patro-matro

Alternative, la vorto por *patrino* povas esti derivita el la vorto
por *gepatro*: abo-patro-abino, ..., tevo-patro-tevino. Aŭ ambaŭ povas
esti derivitaj el vorto, kiu mem ne estas uzata: geabo-patro-abino,
goabo-patro-abino, ... Tiuj ebloj ŝajnas klare malpli bonaj, do mi ne
plu konsideros ilin.

__4.4.__ Oni havas apartan radikon nur por *patrino*. (La vortoj por
*gepatro* kaj *patriĉo* havas komunan radikon.) Ni supozu tiam, ke
*patrino* estas *matro*. La vorto por *gepatro* povas esti derivita el
la vorto por *patriĉo*, kiu supozeble tiam estus *patro*:

* gepatro-patro-matro
* gopatro-patro-matro
* patruno-patro-matro

Alternative, la vorto por *patriĉo* povas esti derivita el la vorto
por *gepatro*: abo-abiĉo-matro, ..., tevo-teviĉo-matro. Aŭ ambaŭ povas
esti derivitaj el vorto, kiu mem ne estas uzata: geabo-abiĉo-matro,
goabo-abiĉo-matro, ... Tiuj ebloj ŝajnas klare malpli bonaj, do mi ne
plu konsideros ilin.

__4.5.__ Oni havas tri malsamajn radikojn. Tiam la vorto por *patriĉo*
supozeble estas *patro*, kaj ni povas supozi, ke la vorto por
*patrino* estas *matro*, do la ebloj estas:

* abo-patro-matro
* atro-patro-matro
* pajtro-patro-matro
* parento-patro-matro
* potro-patro-matro
* tevo-patro-matro

## Kiel pritaksi proponojn

Kelkaj kriterioj estas jam aluditaj supre. Jen mi provas listi kaj
koncize priskribi ĉiujn gravajn kriteriojn. Mi ankaŭ proponas manieron
aljuĝi poentojn laŭ ĉiu kriterio, donante pli grandajn nombrojn al
malpli bonaj proponoj. La precizaj nombroj estas tute arbitraj, kaj eĉ
pri la relativa ordo verŝajne estos multaj diversaj opinioj.

En la sekvaj klarigoj, GEPATRO signifas la proponitan vorton por
*gepatro*, kaj simile por la aliaj vortoj. Triopo kiel
*tevo-teviĉo-tevino* signifas sistemon, en kiu GEPATRO, PATRIĈO kaj
PATRINO estas *tevo*, *teviĉo* kaj *tevino*, respektive.

### Neŭtralemo

Esprimo por homo kun nespecifita sekso ne estu pli longa ol responda
esprimo por iĉa tia homo, por ina tia homo, aŭ por sekse neduuma tia
homo. Prefere ĝi estu malpli longa, por ke ĝi facile iĝu la natura
elekto, kiam sekso ne estas esenca.

Mi donas poentojn jene:

- 0, se PATRIĈO kaj PATRINO estas derivitaj el GEPATRO
- 1, se PATRIĈO kaj PATRINO havas pli da silaboj ol GEPATRO
- 2, se PATRIĈO kaj PATRINO ne havas malpli da silaboj ol GEPATRO
- 7, se PATRIĈO aŭ PATRINO havas malpli da silaboj ol GEPATRO
- 9, se GEPATRO estas derivita el PATRIĈO aŭ PATRINO

Ekzemple, *abo-abiĉo-abino* estas plej bona laŭ ĉi tiu kriterio kaj
ricevas 0 poentojn, kaj *gepatro-patro-patrino* estas plej malbona kaj
ricevas 9 poentojn.

### Simetrio

La lingvo traktu iĉojn kaj inojn simetrie.

Mi donas poentojn jene:

- 0, se estas plena simetrio: PATRIĈO kaj PATRINO estas same longaj
  vortoj, kaj GEPATRO ne rilatas pli al unu ol al la alia
- 5, alie, sed PATRIĈO kaj PATRINO estas same longaj vortoj
- 9, alie

Ekzemple, *tevo-teviĉo-tevino* ricevas 0, *gepatro-patro-matro*
ricevas 5, kaj *gepatro-patro-patrino* ricevas 9 poentojn.

### Kongrueco

Por ke ne okazu miskomprenoj, vorto ne havu malsamajn signifojn en la
tradicia kaj nova lingvaĵoj.

Mi donas poentojn jene:

- 0, se neniu vorto ricevas novan signifon
- 1, se la signifo de *gepatro* ŝanĝiĝas iomete
- 9, alie

Ekzemple, *patro-patriĉo-patrino* ricevas 9 poentojn, ĉar la signifo
de *patro* estas grave ŝanĝita, kaj *gepatro-patriĉo-patrino* ricevas
1 poenton, ĉar la signifo de *gepatro* estas iomete ŝanĝita. La plej
multaj proponoj ricevas 0 poentojn.

### Oportuneco

La novaj vortoj estu facile uzeblaj, ankaŭ por krei novajn vortojn kaj
esprimojn.

Mi donas poentojn jene:

- 0, se GEPATRO estas *abo*
- 1, se GEPATRO estas *tevo*
- 3, alie

Krome, mi aldonas tri poentojn por ĉiu kroma silabo, se GEPATRO havas
pli ol du silabojn aŭ PATRIĈO aŭ PATRINO pli ol tri silabojn.

La (arbitra) rezonado estas, ke la vorton *abo* oni povas tre facile
kombini por krei vortojn kiel *ababo* (gepatro de gepatro) aŭ *abaĥo*
(gefrato de gepatro), kaj simile estus kun *tevo*, certagrade:
*tevtevo*, *tevsibo*.

Ĉi tiuj reguloj estas tre specifaj por GEPATRO. Por malpli gravaj
nocioj oni facile tolerus pli longajn vortojn.

Ekzemple, *patruno-patruniĉo-patrunino* ricevas 11 poentojn pro la
longeco de la tri vortoj.

### Tradicieco

La nova lingvaĵo estu kiel eble plej simila al la tradicia lingvaĵo.

Ĉi tiu kriterio estas speciale subjektiva, ĉar diversaj homoj havas
diversajn konceptojn pri simileco. Por ĉiu el la tri vortoj mi donas
poentojn jene:

- 0, se ĝi estas farita el nur la konataj elementoj *ge-*, *patr-*,
  *-iĉ-* kaj *-in-*
- 2, se ĝi almenaŭ enhavas la elementon *patr-*
- 3, se ĝi enhavas la similan radikon *pajtr-* aŭ *potr-*
- 4, alie

Mi sumigas la poentojn por ĉiu el la tri vortoj, tiel ke ekzemple
*tevo-teviĉo-tevino* ricevas 12 poentojn.

### Logiko

La lingvaj reguloj estu kiel eble plej simplaj.

Mi donas poentojn jene:

- 0, se GEPATRO-PATRIĈO-PATRINO estas *Xo-Xiĉo-Xino*
- 3, se la tri vortoj baziĝas sur la sama radiko
- 9, alie

(Tiu simpla regulo ne estas universale aplikebla: ekzemple ĝi donus
nur 3 poentojn por sistemo, en kiu PATRIĈO estas *patrino* kaj PATRINO
estas *patriĉo*. Tamen, tiel strangaj sistemoj ne estas inter la
pritaksataj proponoj.)

### Etimologio sekse neŭtrala

GEPATRO ne devenu el vorto, kiu indikis nur iĉon aŭ nur inon.

Al mi ĉi tiu ŝajnas relative malgrava kriterio, ĉar probable la plej
multaj parolantoj ne scios la etimologion aŭ almenaŭ ne konscios ĝin.

Mi donas poentojn jene:

- 0, se GEPATRO estas *atro*, *parento* aŭ *tevo*
- 1, alie

Ekzemple, *abo-abiĉo-abino* ricevas 1 poenton, ĉar *abo* devenas el
vorto kun la signifo *patriĉo*.

### Internacieco

Laŭ kelkaj homoj, novaj vortoj prefere devenu el la kvin naciaj
lingvoj de la Fundamento. Laŭ aliaj homoj, ili prefere devenu el
neeŭropaj lingvoj aŭ el lingvoj ĝis nun neglektataj.

Kvankam ĉi tiu kriterio estas tre grava por kelkaj homoj, ĝi al mi ne
ŝajnas grava, do mi ne donas poentojn laŭ ĝi.

### Resuma pritakso

Por fari resuman pritakson mi simple sumigas la sep nombrojn de la sep
kriterioj (ignorante la lastan, “internacieco”). Eblus ankaŭ obligi la
nombrojn per diversaj konstantoj antaŭ ol sumigi ilin por enkalkuli
relativan gravecon de diversaj kriterioj, sed mi jam faris tian
pezigon per tio, ke mi donis valorojn de 0 kaj 1 por unu kriterio, sed
valorojn de 0 ĝis 12 por alia.

## Rezulto

Mi verkis [programeton](fari_tabelon) por kalkuli la pritaksojn. Ĝi
legas liston de la ebloj, atentante nur la liniojn, kiuj komenciĝas
per spacetoj sekvataj de `+`, kalkulas ĉiujn pritaksojn, ordigas laŭ
la resuma pritakso, kaj skribas tabelon kun 11 kolumnoj: la tri
vortoj, poentoj laŭ la sep kriterioj, kaj la resuma pritakso.

La rezulto ne estas tre signifa, ĉar ĝi dependas de multaj arbitraj
decidoj. Tamen, jen la komenco de la ricevita tabelo, kiu komenciĝas
per la plej “bonaj” proponoj:

```
                                  NEŬ SIM KON OPO TRA LOG ETI RES
abo        abiĉo      abino         0   0   0   0  12   0   1  13
gepatro    patriĉo    patrino       2   0   1   6   0   3   1  13
pajtro     pajtriĉo   pajtrino      0   0   0   3   9   0   1  13
patro      patriĉo    patrino       0   0   9   3   0   0   1  13
potro      potriĉo    potrino       0   0   0   3   9   0   1  13
tevo       teviĉo     tevino        0   0   0   1  12   0   0  13
```

Do, laŭ la arbitraj kalkuloj, la 6 plej “bonaj” sistemoj estas 5 el la
7 ebloj, kiuj aperis sub 4.1.1, plus *gepatro*-*patriĉo*-*patrino* el
4.1.4.

## Konkludoj

* Mi ne konkludas, ke unu specifa propono estas la plej bona, ĉar tia
  konkludo ne estus pravigita.

* La nombro de ebloj estas tre granda: eĉ ellasinte kelkajn, kiuj ne
  ŝajnis realismaj, mi pritraktis ĉirkaŭ 50.

* Aljuĝado de poentoj ne povas doni objektivan rezulton, sed ĝi
  substrekas la multecon de la kriterioj, la subjektivecon en ilia
  aplikado, kaj la neceson kompromisi.

## Bibliografio

* Edmund Grimley Evans kaj aliaj. 1994. “[Riisma
  Esperanto](https://web.archive.org/web/20001020210926/http://www.rano.org/riismo2.html)”.

* Markos Kramer. 2014-10-16. “[Esperanto kaj
  sekso](https://lingvakritiko.com/2014/10/16/esperanto-kaj-sekso/)”.

* Cyril Brosch. 2015-01-31. “[Seksa egaligo en la lingvo –
  laŭfundamente](https://lingvakritiko.com/2015/01/31/seksa-egaligo-en-la-lingvo-laufundamente/)”.

* Markos Kramer kaj Luko Cerante. 2018-02-20. “[J-riismo: riismo sen
  problemaj signifoŝovoj](https://egalecen.org/2018/02/20/j-riismo/)”.

* Edmund Grimley Evans. 2018.
  “[J-riismo](https://legacy.esperanto.org.uk/lbe/arkivo/985/lbe-985.pdf#page=26)”.
  La Brita Esperantisto. Numero 985. Aŭtuno 2018.

* Edmund Grimley Evans. 2019. “Parencoj”. La Ondo de Esperanto. 2019.
  8-9 (298-299).
